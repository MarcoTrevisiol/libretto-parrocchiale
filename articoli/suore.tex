\section{In Ascolto della Parola}
``Lampada ai miei passi è la Tua Parola Signore'' (Salmo 118)

Come sapete durante l’Avvento abbiamo iniziato degli incontri sulla Parola di Dio meditando e condividendo insieme sul Vangelo della domenica. La proposta è aperta a tutti, ma accolta da una ventina di persone che in questi mesi sono state fedeli all’appuntamento, salvo imprevisti familiari che possono sempre arrivare. Il fatto che per la Quaresima abbiano chiesto di incontrarsi ogni 15 giorni fa cogliere il desiderio di lasciarci interpellare da questa Parola di Vita, che ci incontra dove siamo e come siamo, ma sempre dà una luce in più per scoprire quanto Dio ci ama. Proprio nell’incontro in preparazione alla IV domenica di Quaresima è scesa come balsamo nei nostri cuori, a volte dubbiosi, scoraggiati, delusi per tutto il male che ci circonda, questa Parola: ``Dio ha tanto amato il mondo da dare il Figlio unigenito perché chiunque crede in Lui non vada perduto, ma abbia la vita eterna.''

La certezza di questo amore gratuito e fedele, possa sostenerci sempre nel cammino della vita e attraverso l’ascolto attivo della sua Parola crescere nel desiderio di conoscerlo sempre di più, perché la nostra vita sia costruita su un fondamento sicuro.

Per far sì che questo desiderio si concretizzi sempre di più, continuiamo questo cammino intrapreso mantenendo l’appuntamento mensile. La data sarà resa nota di volta in volta, in base alla decisione presa con i partecipanti nell’incontro precedente.

\firma{Suor Annapaola}
